---
template: SinglePost
title: A kávé világkörüli útja
status: Draft
date: 2021-01-24
featuredImage: https://ucarecdn.com/970040be-d0a6-42b5-b0e0-e5e99f4861d6/
excerpt: >-
  Ha a kávé mesélni tudna, lehet sok dolgot tisztábban láthatnánk a
  történelemben.\

  A fekete csoda születéséhez ugyanis vissza kell mennünk egészen aKr. e. 4. századig. Ekkorra nyúlik vissza a legenda története, ami a legelterjedtebb, habár a pontosságáról bizonyítékok nem igen tudnak számot adni, az mégis tény, hogy valahogy egy "véletlen" vagy isteni gondviselés útján az ember rájött, hogy ennek a piros bogyós bokornak a termése fogyasztható.
meta:
  description: test meta description
  title: test meta title
---


**Három nagy legenda kering a kávéról,**

**[](<>)Az első szól a kecskepásztorról,** Kaldiról, aki figyelmes lett kecskéinek az élénkségére és ahogy megfigyelte, hogy milyen bogyót fogyasztanak a kecskéi, ő is kipróbálta. Mivel ízlett neki, így elvitte a bogyókat a helyi monostor apátjának, aki viszont az ördögtől valónak gondolta, s ezért az összes bogyó elégetését rendelte el. Azonban amikor megérezték a pörkölődés hatásaként szerte áradó illatot, a szerzetesek maguk is megenyhültek és kikapva a tűzből, vízzel főzték meg a bogyókat, melyet nagy élvezettel fogyasztottak utána. Erről 1671-ből olvashatunk egy értekezésben, amit Augustus Naironi, a páduai egyetem tudósa írt le a kávéról. Ez azért is érdekes, mert felmerül, hogy ez az eredettörténet azt a célt is szolgálta, hogy népszerűvé tegyék a még ismeretlen italt Európában is, annak ellenére, hogy az iszlám világból érkezett.

**A második legenda egy isteni kegyelemről** szól, amikor Mohamed próféta betegségében Gábriel Arkangyal hozta el neki a gyógyító italt, melyet miután elfogyasztott olyan erőre lelt, hogy 40 férfit tudott kiemelni a nyeregből és 40 nőt ismertetett meg a szerelemmel.

**A harmadik legenda egy Omar nevű dervisről** szól, aki gyógyítóként volt ismert, de elűzték szülővárosából, a jemeni Mokkából. Egy barlangban bujdokolt, amikor egy gyönyörű énekesmadárra talált, de ahogy meg akarta érinteni, az hirtelen eltűnt és a helyén csak a piros gyümölcsű fa állt. Mivel Omart az éhhalál fenyegette, így leszedte a bogyókat megfőzte és elfogyasztotta. Ennek hatására azonban felélénkült, minden fáradtsága elszáll. Így, ahogy Mokkából zarándokok jöttek és orvosi tanácsot kértek tőle, velük is megkóstoltatta a főzetet és meggyógyultak tőle. Szerencséjére eljutott a híre Mokkába és az uralkodó kegyelmet adott neki, Omar így visszatérhetett, sőt később védőszentje lett a városnak.

![](https://ucarecdn.com/73104b3b-c93d-4e49-ab43-ac978a49eead/)

Akárhogy is történt, egy dolgot biztosan állítanak a források, a kávé felfedezése **Etiópia** területén történt, így a **17. századig** a kávé keleten új kincsként kezdett területet hódítani. A **15. századig** főként Jemenben volt jellemző a kávé fogyasztása, termesztése. A 16. század elején jutott el a kávé az Oszmán Birodalomba, amikor is **1522-ben** Szulejmán szultán egyik háziorvosa elismerően nyilatkozott az italról. Ennek hatására az **1550-es évek közepére** már megnyíltak az első kávéházak is a birodalom központjában. Az elsőt két arab kereskedő nyitotta meg, amiről egy 17. századi történetíró, Pecsevi ír. Olyan nagy sikere volt az első kávézónak, hogy **Szulejmán** szultán uralkodása alatt nagyjából 50 kávéház működött, sőt, ez a szám a **16. század végéig** már több mint 600-ra emelkedett.

Ezekben a kávéházakban a ma is ismert török/arab kávé elkészítési mód volt divatban, azaz egy hosszú nyelű ibrikben melegítettek vizet, forrás után 1-2 kanál finomra őrölt, pörkölt kávét raktak bele, majd keverés mellett többször újra forralták és végül porcelán csészékbe öntötték. A zacc leülése után tisztán fogyasztották. Az **1700-as évekig** mindenki maga pörkölte és őrölte a kávéját.

A **17. század elején** került először Európába a kávé, amikor **Velencében** kikötött az első rakomány kávébab. Ezzel párhuzamosan megkezdődött a kávé marketingje is, amiben nyilván kereskedelmi céllal is, a kávé jótékony hatásait hirdették. Habár szkeptikusak voltak az európaiak, lévén nem adtak nagy bizalmat az iszlám világból érkező dolgoknak, a kétségeknek VIII. Kelemen pápa vetett véget, amikor nyilvánosan jóváhagyta a kávé fogyasztását. Ezután a kávé Európa szívét is elnyerte és a **17. század közepére** már Velencében is megnyílhattak az első kávéházak.

Ekkorra már a holland kereskedők is felfedezték a kávé értékét, s mivel kereskedelmi nagyhatalom voltak, így ők indították be a kávébabbal való üzletelést. A nagy népszerűségnek köszönhetően viszont hamarosan nem tudták kielégíteni a megrendelők igényeit, így a hollandok elkezdtek a kávé termesztése felé nyitni. Így esett, hogy egy holland posztókereskedő, Pieter van der Broecke hozzájutott egy élő palántához és visszavitte magával **Amszterdamba**, ahol elültette egy botanikus kertbe. Az első palántáról származó terméseket eljuttaták **Ceylon**ba (a mai Srí Lanka), **Dél-Indiába és Jávára is**. Rövid időn belül már innen tudták kiszolgálni Európa nagy részét.

Szól egy fáma egy szent emberről, Baba Budan-ról, aki szúfi volt, a hinduk és a muszlimok is tisztelték. A legenda szerint 7 magvat (a 7-es szent számuk) csempészett át Jemenből Indiába, ahol elültette azokat, s így már Indiában is megindulhatott a kávé termesztése.

A **franciákhoz** egy gesztus útján kerülhetett a kávé, ugyanis 1714-ben Amszterdam kormányzója ajándékként küldött XIV. Lajos francia királynak egy kávépalántát. A király el is ültette a botanikus kertjében, de mivel ez nem bizonyult elégségesnek, így 1723-ban egy fiatal tengerésztiszt, Gabriel de Clieu elindult a francia gyarmatokra egy kávécserjével, hogy elültesse azokat. Hosszú és viszontagságos útja után sikerrel járt, így jutott el Közép Amerikába a kávé. Ezzel párhuzamosan a hollandok is küldtek a gyarmataikra cserjét, így pontosan nem lehet meghatározni, hogy a franciák vagy a hollandok, de az bizonyos, hogy a **18. század közepére** már Amerikában is termesztésnek indult a kávé. A spanyol gyarmatosítók is igyekeztek a piacon teret szerezni, így került a kávé Puerto Ricoba, Kubába, Kolumbiába, Venezuelába és a Fülöp szigetekre is.

**Brazíliába** egy szerelmi csel folytán kerülhetett a kávé, ugyanis a Francia- és a Holland Guyana közti határ viták békítőjének Brazíliát kérték fel, így felcsillant a remény, hogy palántához jussanak. A nehézség az volt, hogy akkoriban érthető okok miatt a növény kivitele az országból halálbüntetéssel járt. A kormányzó egy fiatal és jóképű tisztre, Francisco de Mallo Palheta-ra bízta a nagy feladatot, hogy bármi áron is, de szerezzen a palántából. A tiszt komolyan vette feladatát és minden csáberejét bevetve elcsábította a guyanai kormányzó feleségét, aki cserébe egy nagy csokor virággal ajándékozta meg, amelynek közepére egy kávécserjét rejtett. Így jutott ki az országból és köszönhetően, hogy a kávé nagyon jól érezte magát a brazil klímában, azóta brazília válhatott a világ legnagyobb kávétermelőjévé.

A kávé tehát nagy utat járt be és ugyan már Krisztus előtt felfedezésre került, csak a 15. század után indult neki hódító hadjáratának. 3 évszázad alatt azonban az egész világot meghódította és habár többször próbálták betiltani, végül meghódította minden uralkodó szívét. Sokan tették kockára életüket, sokan vetettek be cseleket, hágták át a szabályokat, de mindenkit egy dolog fűtött, a kávéban rejlő népszerűség. Akárhogyan is az emberek szeretnek leülni egy kávé mellett és átbeszélni a világ kisebb-nagyobb dolgait, szeretik az ízét, az illatát, a hatását, a ceremóniáját. A világon azóta megszámolhatatlan kávéház nyílt, helyet adott íróknak, költőknek, hétköznapi hősöknek, nagy forradalmak is indultak kávéházakból, de sokkal többször ad helyet azóta is a reggel munkába igyekvőknek, ebéd után vagy akár szabadnapokon baráti találkozóknak, megédesítve ezzel a dolgos hétköznapokat.



![jalalala](https://ucarecdn.com/2adfa6cd-22a6-47c1-9d68-eb93255af2d8/ "stest")